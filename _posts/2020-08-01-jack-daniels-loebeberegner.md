---
title: "Løbesiden: Løbsberegner til træningstempo og konkurrencetider"
permalink: /jack-daniels-loebeberegner/
last_modified_at: 2020-07-24T09:41:09Z
language: da
header:
  overlay_image: https://images.unsplash.com/photo-1529795533870-ea8020391255?ixlib=rb-1.2.1&ixid=eyJhcHBfaWQiOjEyMDd9&auto=format&fit=crop&w=1950&q=80
  teaser: https://images.unsplash.com/photo-1529795533870-ea8020391255?ixlib=rb-1.2.1&ixid=eyJhcHBfaWQiOjEyMDd9&auto=format&fit=crop&w=400&q=80
  caption: "Løbesiden: Jack Daniels løbsberegner og løbeberegner til udregning af træningstempo og konkurrencetider"
category:
  - Løb
tags:
  - kondition
  - beregner
  - løbesiden
  - loebesiden
  - løbsberegner
  - løbeside
  - løbe beregner
  - løb
toc_sticky: false
---

Jeg har lavet en løbeberegner baseret på Løbesiden, der kan beregne dit træningstempo og konkurrencetider ud fra Jack Daniels Running Formula. Enhver løbeside med respekt for sig selv skal naturligvis have en løbsberegner.

Den avancerede løbsberegner er baseret på [Jack Daniels Running Formula](https://runsmartproject.com/calculator/), og den kan udregne træningstider til din løbetræning og konkurrencetider.

Ved at indtaste aktuelle konkurrencetider ind i løbeberegneren, kan du finde løbetider og hvilken tempo du bør træne efter i forskellige zoner og træningsmetoder.

Jack Daniels Running Formula tager udgangspunkt i statistikker over andre løbere og er efterhånden meget udbredt til at udregne træningstempo og konkurrencetider. Inden Jack Daniels lavede sin løbeberegner, så var [Pete Riegels formel til at udregne konkurrencetider til løb]({% link _posts/2020-08-01-riegels-loebeberegner.md %}) meget udbredt, men den er blevet overhalet af Jack Daniels beregninger.

## Om Løbesidens løbsberegner

Løbesidens beregner udregner V<sub>dot</sub>, som er defineret som:

> VDOT is a measure of running ability and is calculated from a race performance based on Jack Daniels Running Formula. The number reflects the V̇O2max of a runner with average Running Economy
> 
> It is possible for a runner's actual V̇O2max to vary from the VDOT measure; two runners could have the same VDOT and one runner could have a higher V̇O2max with a poorer Running Economy, the other lower V̇O2max with a better Running Economy. For most purposes, VDOT is more useful than V̇O2max as it reflects actual running performance rather than a laboratory measure.

--- <cite>[fellrnr.com](https://fellrnr.com/wiki/VDOT)</cite>

V<sub>dot</sub> indregner på sin vis [løbeøkonomien]({% link _posts/2019-12-16-running-economy.md %}), hvilket jeg synes er meget smart.

Formålet med beregneren er dels at udregne træningstider til din løbetræning, som giver dig mindst mulig risiko skader, men samtidig sikrer en fremgang, så din [kondition]({% link _posts/2019-11-04-kondition-og-test.md %}) bliver bedre.

De **konkurrencetider** du udregner i beregneren er et udtryk for de bedst muligt tider, du kan løbe.

**Nybegyndere kan have svært ved at konvertere de kortere distancer udregnet i løbeberegneren til maratontider**, da det vanskeligt at løbe optimalt over så lang en distance for nybegyndere. [Løbesiden](https://loebesiden.dk/beregninger/) foreslår at man lægger 10-20 minuttter oven i den udregnede sluttid for de lange distancer, hvis du er bgynder. 

**Erfarne løbere** skal også følge et løbeprogram for at kunne løbe op mod konkurrencetiderne fra beregneren. 
## Hvordan bruger jeg løbsberegneren?

Du skal kun indtaste tider ind i beregneren, som du rent faktisk har løbet. Hvis du taster tider ind, du godt kunne tænke dig at løbe, så bliver træningstiderne for hurtigere, og du ender med risiko for overbelastning og skader.
{: .notice .notice--info }

{% include calculate-jack-daniels.html %}

## Kompleks træningsteori

En effektiv løbetræning bør ikke blot bestå af ensartede ture et antal gange om ugen, hvis der ønskes forbedringer. Træningen bør i stedet indholde flere forskellige træningskategorier og tempi for at kunne aktivere alle kroppens forskellige energisystemer og egenskaber. Med ensartet træning vil forbedringerne gå langsomt og endda helt stoppe på et tidspunkt.

## Træningskategorier

Inddragelse af flere forskellige træningskategorier i træningen er blevet anvendt langt tilbage i historien og er som sådan ikke ny viden. Løbetræning med flere kategorier kaldes også kompleks træning, og alle eliteløbere i verden træner idag efter disse principper. De respektive kategorier kan klikkes igennem herunder:

## Udholdenhedstræning (LSD)

Denne træning omtales også LSD (Long Slow Distance) eller langturstræning. Udholdenhedstræning handler ikke så meget om at flytte sig tempomæssigt, men derimod om gradvist at forøge distancens længde og vænne kroppen til at arbejde i længere tid ad gangen. Det er vigtigt hverken at løbe for langsomt eller for hurtigt. Dette vil blot resultere i hhv. tidspilde grundet manglende træningsstimulus og for lang restitutionstid eller overtræning grundet for høj intensitet. Læs mere om kroppens reaktion på udholdenhedstræning under Krop og træning.

### Formål

Træning af udholdenhed er særlig vigtigt, hvis man træner langdistanceløb dvs. fra 10 km og op efter. Træningen fremmer kroppens evne til at tolerere længere distancer og forbrænde fedt. Træningsformen er også god kredsløbstræning, som mere specifikt indbefatter træning af den aerobe kapacitet, herunder vil forbrændingscellerne (mitochondrierne) forøges/forstørres, de små blodårer (kapilæerne) vil forlænges/forøges, og koncentrationen af aerobe enzymer vil forøges. På længere sigt vil der ske en mere grundlæggende ændring af muskelfiberfordelingen, hvor visse af de hurtige men lidt udholdende muskelfibre (type IIa) vil ændre egenskaber til de langsommere men udholdende muskelfibre (type I).

### Udførelse

Tempoet under udholdenstræning bør være det såkaldte "snakketempo", hvilket er et behageligt tempo, hvor der kan føres en samtale undervejs i længere sætninger uden at blive afbrudt af vejrtræningen. "Snakketempo" svarer til ca. 10-20% langsommere end marathontempo dvs. ca. 30-60 sek/km langsommere end marathontempo. Dette svarer også til en pulsbelastning på 60-80% HRR. Pulsen bør dog ikke ligge på mere end 70-75% HRR i gennemsnit, da turen ellers bliver for hård og opslidende.

En langtur løbes som en sammenhængende tur på typisk 1-2 timers varighed afhængig af form og niveau. Den kan med fordel opbygges, så den starter med 60% belastning og opbygges gradvist mod 80% belastning i slutningen. Således spares der indledningsvist på glykogendepoterne og tærres på fedtet, så træningen kan foresætte i længere tid. Træningen afsluttes med en næsten tømning af depoterne, da den forøgede hastighed vil betyde forøget forbrænding af glykogen.

### Hyppighed og mængde

Udholdenhedstræning bør højest foretages 1-2 gange om ugen. Træningen er temmelig belastende for kroppen grundet den lange varighed og bør afhængig af formen efterfølges med en fridag eller en dag med roligt løb / restitutionsløb. Se mere om restitutionsperioder under Krop og træning » Restitution.

Længden af en langtur bør ligge på 25-30% af ugens samlede træningsmængde (km). I forbindelse med specielt marathontræning giver det dog god mening at løbe langture på op til 20-30 km, selvom dette kan overskride 30% grænsen. Løbes der mere end en langtur i løbet af en uge, bør de ekstra ture have en medium længde på op til 80% af den længste tur.

## Mælkesyretærskeltræning (AT)

Træning af mælkesyretærsklen kaldes også AT-træning (AT = Anaerob Tærskel) eller syretræning og er den vigtigste træningsform for langdistanceløbere. Ved høj belastning af kroppen går musklerne gradvist fra en forbrænding med ilt (aerob forbrænding) over til en forbrænding uden ilt (anaerob forbrænding). Under den anaerobe forbrænding skabes mælkesyre i højere koncentrationer end normalt. Det sure miljø sammen med en række andre faktorer giver en lammende effekt i musklerne. Mælkesyretærsklen er grænsen, hvorved muskler og lever ikke kan nå at nedbryde mælkesyren ligeså hurtigt, som den dannes. Læs mere om dette under Krop og træning.

### Formål

Træning af mælkesyretæsklen gavner tempoet på længere distancer fra 5 km og opefter. Træningen flytter grænsen for, hvor hurtigt der kan løbes under aerob forbrænding (forbrænding med ilt) uden ophobning af mælkesyre.

### Udførelse

AT-træning skal foregå omkring på mælkesyretærsklen svarende til det aktuelle konkurrencetempoet på en 15 km. Træningen kan gennemføres både under og over tærsklen - begge dele har en gavnlig effekt på forbedring af mælkesyretærsklen. Det er dog afgørende, at belastningen ligger relativ tæt på mælkesyretærsklen. For lavt tempo vil ikke have en optimal træningseffekt og for højt tempo vil være hindrende for, at træningen kan gennemføres i tilstrækkelig lang tid, idet anaerobe forbrænding (uden ilt) vil ophobe mælkesyre og lamme musklerne. Det rette tempo svarer også til en pulsbelastning på 70-90% af pulsreserven.

AT-træning kan udføres som enten tempoløb, tærskel-intervaller eller tærskel-bakkeløb, og selve den intensive del bør have en samlet varighed på 20-40 minutter:

### Tempoløb

Tempoløb er den helt simple og klassiske måde at rykke mælkesyretærsklen. Træningen er dog også meget hård, idet der skal løbes intensivt i relativ lang tid. Der varmes indledningsvist godt op 2-3 km. Herefter løbes 5-8 km i et tempo på selve mælkesyregrænsen eller lige under. Til sidst afsluttes med 2 km afjogning. Udover træning af mælkesyretærsklen giver træningen også en mental sejhed, der gør det mere overskueligt at gennemføre hårde træningspas som fx lange intervaller og løbe konkurrencer.

Tempotræning kan også gennemføres i form af 5-10 km konkurrencer. Her er det blot vigtigt ikke at lade sig rive med og give sig 100%, da det vil hæmme træningseffekten og kræve al for lang restitution efterfølgende.

### Tærskel-intervaller

Tærskel-intervaller er ekstra lange intervaller á 6-8 minutters varighed. Det kunne fx. være 4 x 8 minutters intervaller med pause 2 minutter imellem hvert interval, hvilket i alt vil give 32 minutters intensiv træning. Det er godt at veksle mellem det koncentrerede tempoløb og de lettere tærskel-intervaller for på den måde at gøre den samlede træning mere overskuelig og overkommelig. Pausen mellem tærskelintervallerne bør være af højest 2 minutters varighed.

### Tærskel-bakkeløb

Tærskel-bakkeløb ligner meget tærskel-intervaller, idet der benyttes længere intervaller. Bakkeløbet kan laves på lange bakker af 1000-1500 m længde. Der løbes roligt ned af bakken samt på lige strækninger, og der løbes intensivt opad bakken svarende til mælkesyretærsklen. 4 omgange er velegnet og vil give i alt 20-25 minutters intensiv træning.

Tærskel-bakkeløb er desuden en god måde at variere sin træning på og undgå ensidsig og nedslidende løb.

### Hyppighed og mængde

AT-træning bør normalt kun foretages 1 gang om ugen. Der kan trænes 2 gange for erfarende løbere i meget god form. Træningen er en hård træningsform med høj kvalitet og er meget belastende for kroppen. Den bør afhængig af formen efterfølges med 1-2 fridage eller dage med roligt løb / restitutionsløb. Se mere om restitutionsperioder under Krop og træning » Restitution.
Træningsmængden indenfor AT-træning bør ikke overstige 10% af ugens samlede træningsmængde (km).

## Træning af maksimal iltoptagelse (VO2max)

Træning af den maksimale iltoptagelse (Vo2max) er en vigtig del af løbetræningen. Den maksimale iltoptagelse også kaldes anaerob effekt beskriver musklernes maksimale evne til at producere energi under forbrænding med ilt (aerob forbrænding). Bestemmende for iltoptagelsen er bl.a. hjertets pumpehastighed og slagvolumen, blodvolumen, mængden af røde blodlegemer i blodet samt musklernes evne til at optage ilten fra blodet. Læs mere om maksimal iltoptagelse under Krop og træning » Kondition og form.

### Formål

Træning af den maksimal iltoptagelse gavner specielt tempoet på længere distancer fra 5 km og opefter. Træningen flytter grænsen for den maksimale aerobe kapacitet og forbedrer derved kroppens ydevne i forhold til vægten. Dette svarer også til en forbedring af konditallet.

### Udførelse

Træning af maksimal iltoptagelse skal foregå så tæt på dennes grænse som muligt. Tempoet svarer nogenlunde til konkurrence tempoet mellem 3 og 5 km. Træningen skal føles som meget hårdt og tæt på den maksimale præstation, men der skal stadig holdes en lille smule tilbage, så træningen ikke bliver overtaget af anaerob forbrænding (uden ilt). Dette vil reducere evnen til at træne i tilstrækkelig lang tid. Desuden vil for høj belastning øge risikoen for skader og overtræning uden samtidig at øge træningseffekten. Det rette tempo svarer også til en puls omkring 95-98% HRR.

Der kan af gode grunde ikke trænes i særlig lang tid ad gangen, da træningen er meget hård. Der bør kun løbes hurtigt i 2-5 minutter ad gangen for at opnå den bedste effekt. Dette svarer normalt til 600-1200 m distancer. Pausernes længde skal være 50-90% af den tid, der løbes hurtigt. Pauserne skal være lange nok til, at pulsen falder til højest 60% HRR, før der løbes hurtigt igen.

Træning af maksimal iltoptagelse kan udføres som korte intervaller, fartleg eller bakkeløb, og den intensive del bør have en sammenlagt varighed på 16-24 minutter:

### Intervaltræning

Intervaltræning er en vekslen mellem arbejdsperioder og hvileperioder. Arbejdsperioderne skal under intervaltræning af VO2max have en varighed af 2-5 minutter. Det kunne fx. være 5 x 4 minutters intervaller med pause 3 minutter mellem hvert interval. Tempoet under alle arbejdsperioder skal være det samme. Der skal derfor ikke lægges for hårdt ud i de første intervaller, hvis det betyder, at tempoet reduceres under de sidste intervaller. Antallet af intervaller afhænger af den aktuelle form. Det er normalt at løbe intensivt i sammenlagt 20 minutter per træningspas.

### Fartleg

Fartleg er en ustruktureret træningsform præget af skiftende tempo, der ikke på forhånd er planlagt. Der skal med andre ord løbes spontant og impulsivt. Under løbet planlægges start- og slutpunkter for, hvor der skal løbes hurtigt. Brug gerne terrænet til at bestemme, hvor der skal løbes hurtigt fx træer, lygtepæle, vejsving m.v. Det kan til at starte med virke uoverskueligt at træne på denne løse måde. Det kan være en god ide at gennemtænke, hvor mange hurtige ryk, man vil foretage for at sætte en lille smule struktur på træningen. Legemomentet kan ende i for hård træning, der kræver ekstra lang restitutionstid, så vær opmærksom på at løbe i roligt tempo i omkring halvdelen af tiden.

### Bakketræning

Bakketræning udføres på bakker eller kan med nød udføres på trapper og foregår på samme måde som intervaltræning med arbejdsperioder og hvileperioder. Find en bakke, hvor der kan løbes opad i 2-6 minutter i arbejdsperioderne. I hvileperioderne løbes roligt ned igen til starten af bakken.

### Hyppighed og mængde

Træning af den maksimale iltoptagelse bør kun foretages en gang om ugen, da den er meget belastende for kroppen. For meget træning vil med stor sandsynelighed føre til overbelastningsskader. Der bør i hvertfald gå 2-3 dage, før der igen trænes med højere belastning end roligt tempo. Indsæt gerne en pausedag efter den hårde træning. Som udgangspunkt må træningsmængden af maksimal iltoptagelse ikke overstige 8% af ugens samlede træningsmængde målt i km. Løbes der eksempelvis 50 km en uge, må der højest trænes maksimal iltoptagelse 4 km i denne uge. Se mere om restitutionsperioder under Krop og træning » Restitution.

## Sprinttræning og hastighedsteknik

Hastighedstræning er en mindre vigtig træningskategori for langdistanceløberen men kan med fordel indrages i træningen. Ved denne form for træning øves egenskaben til at løbe maksimalt hurtigt og øge musklerne styrke.
Ved træning med høj hastighed trænes selve koordinationen i musklerne, der er styres af nerveimpulser fra hjernen. Nervesystemet bliver således bedre til at styre og kontrollere musklerne ved løb i høj hastighed. Desuden vil specielt sprinttræning rekruttere flere muskelfibre, hvilket giver mere "råstyrke". Med mere kraft i afsættene vil der kunne opnås et højere tempo.

Selvom hastighedstræning ikke kan sammenlignes direkte med tung styrketræning, er belastningen tæt på at høre indenfor kategorien. Styrketræning kunne da også være en alternativ metode at træne hastigheden på.

### Formål

Formålet med hastighedsteknik er at forbedre løbekadencen og kraften i afsættene. Hastighedsteknik har også en forbedrende virkning på løbeøkonomien, hvilket er gavligt for langdistanceløbere.

### Udførelse

Hastighedstræning bør som udgangspunkt foregå ved så høj hastighed så muligt. Dog bør belastningen aldrig være 100% men højeste ligge omkring 800-1500 m konkurrencetempo.

Vejens hældning kan med fordel udvælges alt efter, hvad man ønsker at lægge vægt på under træningen. Trænes der på en bakke med svag hældning nedad, er der mulighed for at løbe med højere kadence, hvilket træner muskelkoordinationen og evnen til at kontrollere løbet ved et højt tempo. Trænes der derimod op ad bakke (bakkesprint), bliver træningen mere styrkepræget, hvilket bidrager positivt til opbygning af musklernes styrke, herunder evnen til at arbejde med flere muskelfibre af gangen.

Træningen skal tilrettelægges i intervaller af meget kort varighed - altså løb med skiftende arbejdsperioder og hvileperioder. Der løbes normalt ikke længere end 100-200 m i arbejdsperioderne. I hvileperioderne løbes ligeledes 100-200 meter i langsomt tempo. Der kan dog også holdes egentlig pause ved fx sprintintervaller. Antallet af intervaller bør normalt ligge på 6-12 runder.

Ved hastighedstræning bruges der ikke pulsmåling, da tempoet blot skal være hurtigst muligt. Træningen indebærer en forhøjet risiko for skader, så der skal opvarmes særlig grundigt forinden, gerne i omkring 15 minutter.

Et typisk hastighedstekniksæt kunne bestå af et antal 100 m stigningsløb på lige plan vej. Tempoet øges progressivt til maksimalt tempo over de første 40 m, hvorefter de sidste 60 meter fastholdes i maksimalt tempo, hvor der fokuseres på en hurtig kadence. Stigningen i løbet giver en blød overgang til det højere tempo og skåner derved musklerne. Stigningsløb træner specielt muskelkoordination og er et godt all round sæt indenfor hastighedsteknik.

Skal der trænes med fokus på at øge muskelstyrken, bør træningen være mere eksplosiv fra start. Her ville et antal 100-200 m sprintintervaller med god pause mellem hvert interval være anvendelige.

Træningen af selve styrken (muskelfiber rekruteringen) kunne alternativt udføres som styrketræning af benene med maskiner eller vægte. Nyere forskning har vist, at tung vægttræning af benene har en god effekt på løbepræstationen. Der bør under vægttræningen bruges tunge vægte, der kun kan tages omkring 5 gentagelser i træk. I introduktionsperioden kan man dog anvende lidt lettere vægte (svarende til 7-10 repetitioner per sæt) for at vænne sig til den nye træningsform og få lært den rette teknik. Let vægttræning vil ikke have en mærkbar effekt på løbet og kan derfor ikke anbefales.

### Hyppighed

Hastighedstræning bør højest udføres en enkelt gang om ugen med mindst et par rolige dage efterfølgende. Se mere om restitutionsperioder under Krop og træning » Restitution.

Træningen kunne eventuelt også udføres flere gange ugentligt i en periode, men i såfald bør den resterende træning trappes væsentligt ned.

Træningsmængden indenfor hastighedsteknik bør ikke udgøre mere end 1% af ugens samlede træningsmængde (km).

## Roligt løb / Grundtempo

Roligt løb bruges ofte som fyld i programmet for at få træningsmængden op. Belastningen er den samme som under udholdenhedstræning, men turenes længde er en del mindre, da de kun må kræve et minimum af restitution efterfølgende. Se mere om restitutionsperioder under Krop og træning » Restitution.

### Formål

Roligt løb har til formål at øge ugens samlede mængde, hvilket vil bidrage med en gavnlig effekt på formen. Forsøg har vist, at der opnås en gavnlig effekt på formen alene som resultat af træningsmængden op til en ugentlig mængde på 120 km. Effekten falder dog omvendt proportionalt med mængden, hvilket vil sige, at hver km får mindre betydning, jo tættere mængden nærmer sig de 120 km.

Med en større træningsmængde vil kroppen desuden på sigt kunne tolerere større mængder af de andre hurtigere kategorier som mælkesyretærskeltræning og VO2max-træning. Herudover bidrager roligt løb med mange af de samme fysiologiske forbedringer som udholdenshedstræning.

### Udførelse

Tempoet under udholdenstræning bør være ligesom under udholdenhedstræning. På de kortere ture kan der løbes en smule hurtigere, hvis overskuddet er til det. Specielt under grundtræning, der indeholder et minimum af intensivt løb, kan der løbes en smule hurtigere end normalt under roligt løb for at hæve den samlede træningsbelastning. Det er dog vigtig, turene ikke resulterer i egentlig træthed, men blot en følelse af at være blevet brugt.

### Hyppighed og mængde

Roligt løb kan fyldes ind i næsten ubegrænsede mængder, sålænge den samlede træningsmængde ikke stiger for hurtigt. At træne roligt løb mere end en gang om dagen kan dog ikke anbefales for andre end meget øvede løbere, der i forvejen har en høj tolerance overfor store træningsmængder.
Længden af en rolig tur ligger normalt fra 5-12 km.

## Restitutionstræning

Restitutionstræning er en af de træningskategorier, der er forsket mindst indenfor. Ikke desto mindre er denne kategori vigtig. Normalt tager det musklerne 24 til 48 timer at genopbygge sig selv efter træning og blive klar til endnu et træningspas. Fremfor passiv restitution kan aktiv restitution være at foretrække, da meget peger på, at lav aktivitet fremmer musklernes genopbygning. Der er dog stadig tvivl om, hvorfor det er tilfældet, men det har muligvis noget at gøre med, at aktiviteten giver en hvis blodgennemstrømning i musklerne, som hurtigere fjerner ophobede affaldstoffer. Yderligere menes restitutionsaktivitet også at fremme enzymproduktionen mht. reperation af beskadiget væv.

### Formål

Restitutionstræning hjælper musklerne med at komme sig hurtigere efter hårdere træningspas, men har kun en lille forbedrende virkning på grundformen, den aerobe kapacitet.

### Udførelse

Restitutionstræning skal gennemføres som helt roligt løb svarende til 50-60% af pulsreserven. Det er vigtigt, at træningen ikke er intensiv eller foregår over længere tid. Optil 1 times løb kan anbefales.

### Hyppighed og mængde

Restitutionstræning kan i teorien lægges ind hvor som helst i programmet. Husk dog på, at grunden til træningen primært er genopbygning af kroppen, altså aktiv hvile, så alt med måde. Efter restitutionstræning bør du have følelsen af overskud. Det anbefales ikke at løbe restitutionstræning mere end 1 gang om dagen for løbere uden stor løbeerfaring.

## Hvordan bruger jeg resultaterne fra løbsberegneren?

Jeg synes godt det kan være lidt vanskeligt at bruge hastighederne, når jeg løber i skoven, som er mit foretrukne sted at løbe. Der skal ikke mange bakker op og ned inden det er vanskeligt at følge de foreskrevne tider.

Jeg bliver også sommetider for ivrig og kommer til at løbe hurtigere på de lidt løbetider, som har til formål at sætte løbetempoet for en træning med lavere intensitet.

I disse tilfælde kan jeg også godt lide at planlægge min løbetræning på baggrund af min [puls og pulszonerne]({% link _posts/2019-10-31-intensitet-puls.md %}).
