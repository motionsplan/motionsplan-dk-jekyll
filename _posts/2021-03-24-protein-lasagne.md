---
title: &title "Proteinlasagne - lækker lasagne med højt indhold af protein"
seo_title: "Proteinlasagne: Lækker lasagne med højt indhold af protein"
permalink: /opskrift/protein-lasagne/
language: da
header:
  overlay_image: /assets/images/opskrift/lasagneprotein.jpg
  teaser: /assets/images/opskrift/stykkelasagne.jpg
  caption: *title
category:
  - Kost & Ernæring
  - Opskrifter
tags:
  - opskrift
  - kost
last_modified_at: 2021-03-24T23:14:14Z
toc: true
author: simon.glue
---

I den her lækre proteinlasagne er der både skruet op for smagen og for proteinindholdet. Det hakkede oksekød bidrager naturligvis med masser af proteiner, og den traditionelle bechamelsauce er byttet ud med en proteinrig udgave med hytteost og æg, der fungerer rigtig godt.

Derudover er der også relativt meget protein i spinat og champignon sammenlignet med mange andre grøntsager.

Lasagnen passer rigtig godt sammen med denne [spinatsalat med feta fra webopskrifter.dk](https://www.webopskrifter.dk/opskrifter/spinatsalat-med-feta-21736/), men du kan også sagtens servere en anden salat til eller blot spise lasagnen, som den er.

{% include figure image_path=page.header.teaser caption=page.title alt="lækker proteinlasagne"  %}

## Ingredienser til 4 personer:

- 200 g champignoner
- 4 spsk olivenolie
- 2 løg
- 500 g hakket oksekød
- 3 fed hvidløg
- 1 spsk oregano
- 2 dåser hakkede tomater
- 100 g soltørrede tomater
- 150 g spinat
- Salt
- Peber

## Protein-”bechamelsauce”:

- 400 g hytteost
- 3 æg
- 2 tsk salt
- Peber

## Derudover:

- 12-15 fuldkornslasagneplader
- Evt. 100 g revet ost

## Fremgangsmåde

- Skyl champignonerne og hak dem fint. Svits dem af i halvdelen af olivenolien ved høj varme. Tag dem op og sæt dem til side til senere.
- Pil imens løgene og hak dem fint. Svits dem i fem minutter ved middel varme i den resterende mængde olivenolie.
- Skub løgene til side på panden, tilsæt hakket oksekød og skru op for varmen. Brun oksekødet godt af.
- Pil imens hvidløgene. Pres dem over kødet, når det er brunet af. Tilsæt oregano og svits yderligere et minut.
- Blend de hakkede tomater og soltørrede tomater grundigt sammen, og tilsæt det til kødet. Kom også de stegte champignoner i kødsovsen. Krydr godt med salt og peber. Lad kødsovsen simre i 10 minutter.
- Skyl spinat og hak det groft. Rør det i kødsovsen og lad det falde helt sammen.

## Protein-“bechamelsauce”

Blend hytteost, æg og salt sammen, og krydr det godt med peber. Har du ikke en blender, kan du
godt nøjes med bare at røre det hele sammen.

## Opbygning af proteinlasagnen

Kom en lille smule af kødsovsen i bunden af et ildfast fad, og læg lasagneplader ovenpå. Dæk igen
med et tyndt lag kødsovs, og hæld “bechamelsauce” over til kødsovsen næsten er dækket. Læg et
lag lasagneplader ovenpå, og fortsæt samme opbygning til du ikke har mere kødsovs og
“bechamelsauce” tilbage.

Drys evt. lasagnen med lidt revet ost på toppen, og bag den ved 180 grader i ca. 30-40 minutter
(afhængig af ovn).

Skru evt. ovnen op på 250 grader de sidste 3-5 minutter, hvis osten ikke er gylden endnu. Hvis
osten derimod er ved at få for meget, kan du komme sølvpapir over fadet.

## Næringsindhold pr. person i proteinlasagnen

- Kalorier: 879 kcal
- Kulhydrater: 69 gram
- Fedt: 40 gram
- Protein: 66 gram

*Næringsberegningen omfatter kun selve opskriften på proteinlasagne – ikke eventuelt tilbehør.
