---
title: "Udregn BMI for voksne og børn - Komplet guide og beregner"
permalink: /bmi/
excerpt: "Body Mass Index (BMI) den mest udbredte metode til at bestemme om man er normalvægtig, undervægtig eller overvægtig. Beregn selv dit BMI i vores beregner, se formler og tabeller for børn og voksne."
language: da
header:
  overlay_image: https://helseboost.dk/filer/bmi-1500x960.jpg
  teaser: https://helseboost.dk/filer/bmi-1500x960.jpg
category:
  - Beregnere
  - Test
tags:
  - kropskomposition
  - udregning
last_modified_at: 2019-03-06T23:14:14Z
---

*[BMI]: Body Mass Index
*[IOTF]: The International Obesity Task Force

Jeg sidder og læser et glitrende magasin om sport og helse, og endnu engang ser jeg udregninger om body mass index (BMI) uden at gå i dybden med, hvad det egentlig måler. Derfor satte jeg mig ned for at researche lidt på, hvad BMI er, og hvordan BMI kan bruges for os almindelige mennesker?

**Body Mass Index (BMI) er en enkel matematisk formel for sammenhængen mellem personers højde og vægt. Formlen bruges til at vurdere undervægt, normalvægt og overvægt i større befolkningsgrupper, fordi BMI tilsyneladende har en sammenhæng med fedtprocenten. BMI bruges også ofte til at indikere under- og overvægt hos enkelte personer, men bør ikke bruges til præcise målinger hos individuelle.**

Vi har lavet en beregner, hvor du få udregnet dit BMI og få en vurdering med det samme. Ud fra beregningen kan du sammenligne dig med _det normale_ og få et bud på, hvad din idealvægt er. 

Fordelen ved BMI er, at det er utrolig let at bruge. Derfor bliver BMI-udregninger også brugt mange steder, men ofte uden nærmere forklaringer af, hvad BMI er. At bruge BMI på individuelt niveau er forbundet med en række forbehold, så husk at læse lidt videre.

Jeg har i dette indlæg forsøgt at svare på følgende spørgsmål:

- Hvad er Body Mass Index (BMI) helt præcist?
- Hvordan kan du beregne BMI?
- Hvilke grænseværdier er der for din idealvægt? Hvad er din ideelle kropsvægt ifølge BMI-udregningen?
- Hvilke fordele og ulemper er der ved at beregne BMI?

Men først lad os springe til selve beregneren.

## Udregn dit BMI i vores enkle beregner

{% include calculate-bmi.html %}

Beregneren udregner også det såkaldte Ponderal Index, som er en variant af BMI. Jeg har skrevet et [indlæg om Ponderal Index her]({% link _posts/2019-10-31-udregning-af-ponderal-index.md %}).

## Hvad er Body Mass Index (BMI)?

Først og fremmest skal du ikke være bekymret for hvad en tilfældig beregner på nettet kategoriserer dig som. Du kan have en sund kropskomposition selvom dit BMI er for lavt, normalt eller for højt i forhold til regningslinjerne og normerne for BMI.

Du kan se tabellen for BMI længere nede på siden.

Men lad os først lige kigge på, hvad BMI er?

[Body Mass Index](https://en.wikipedia.org/wiki/Body_mass_index) blev opfundet i 1832 af den belgiske videnskabsmand Adolphe Quetelet. Han var interesseret i at måle, hvordan det stod til med andelen af overvægtige i de nyligt industrialiserede lande. Quetelet var ikke læge, men var interesseret i en måde at gøre befolkningsgrupper sammenlignelige i forhold højde og vægt. 
 
BMI kan bruges som et screeningsværktøj. På større populationer har fundet ud af, at BMI kan sige noget under- og overvægt, fordi BMI nogenlunde er korreleret med fedtprocenten. 

BMI fungerer bedst som indikator for voksne mennesker, som har en højde der ligger inden for normalområdet. 

Nedenfor har jeg også inddraget tabeller over BMI for børn, som børn kan vurderes efter. 

BMI tager ikke højde for, om din vægt skyldes muskler eller fedt eller din kropsbygning i det hele taget. Fx vil meget muskuløse mennesker vurderes som overvægtige, selvom de har en lav fedtprocent.

**VIGTIGT:** Du kan sagtens have en fuldt tilfredsstillende sundhedsprofil som overvægtig, hvis bare du motionerer og spiser sundt. Sundhedsmæssigt er det langt farligere at have et BMI på 23 og være i dårlig form end at have et BMI på 28 og være i god form.

Du kan læse lidt mere om [retfærdig vurdering af overvægtiges kondition](/kondital/), hvor det foreslås at kondition altid skal vurderes ud fra BMI 23.
{: .notice .notice--warning }

BMI har vist sig at være et godt værktøj til at beskrive forekomsten af overvægt i større befolkningsgrupper. Når man kigger på tilstrækkeligt mange personer på en gang, så forsvinder “afvigerne” og gennemsnitsværdierne er et fornuftigt udtryk for forekomsten af overvægt og fedme i større populationer.

## Hvordan udregnes BMI?

BMI er let at udregne, når du kender din højde (meter) og din vægt (kg):
 
{% include math formula="BMI = \frac{weight (kg)}{height (m)^2}" %}

Eksempelvis vejer jeg selv 80 kg og jeg er 1,81 m høj. Mit BMI er altså:

{% include math formula="BMI = \frac{82 (kg)}{1,81 (m)^2} = 25" %}

Ifølge BMI holder jeg mig lige netop inden for normalområdet, men lad os se på, hvordan vi kan fortolke BMI.
 
## Hvad er et sundt BMI-tal?

Disse tabeller for BMI retter sig mod voksne mænd og kvinder i alderen med en højde i normalområdet og fra omkring 20 år og opefter.

Tabellerne opdeler i forskellige grupper alt efter, hvor højt BMI er. Husk at værdierne kun er vejledende, fordi BMI ikke reelt kan tage højde for din kropskomposition. 

For voksne er de generelle kategorier for BMI for voksne (ældre end 19 år og ikke for gravide):

- BMI under 18.5 = undervægtig
- BMI mellem 18.5-24.9 = normalvægtig
- BMI mellem 25-29.9 = overvægtig
- BMI mellem 30-39.9 = fedme
- BMI over 40 = svær fedme

Hvis vi sætter standarderne for BMI ind i en tabel, ser det sådan ud:

#### Tabel 1: Body Mass Index

| Klassifikation | Kvinde (kg/m<sup>2</sup>) | Mand (kg/m<sup>2</sup>) |
|----------------|---------------------------|-------------------------|
| Undervægtig    | Under 20                  | Under 20                |
| Normal         | 20-25                     | 20-25                   |
| Overvægtig     | 25-30                     | 25-30                   |
| Fed            | 30 og højere              | 30 og højere            |

Nyere tabeller har udvidet fedmeområdet til forskellige klassificeringer, som du kan se i denne tabel. Klassificeringen er lavet af [World Health Organization (WHO)](http://www.euro.who.int/en/health-topics/disease-prevention/nutrition/a-healthy-lifestyle/body-mass-index-bmi).

#### Tabel 2: Body Mass Index

|               | Fedme klassificering | BMI (kg/m<sup>2</sup>) | 
|---------------|----------------------|------------------------|
| Undervægtig	  |                      | < 18.5                 |
| Normal	 	    |                      | 18,5 - 24,9            |
| Overvægtig	  |                      | 25,0 - 29,9            |
| Fedme         | I                    | 30,0 - 34,9            |
|               | II                   | 35,0 - 39,9            |
| Ekstrem fedme	| III                  | 40                     |

NB. Hvis du er under 18 år, så kig længere nede på siden for en retfærdig vurdering af dit BMI.
{: .notice .notice--warning }

{% include figure image_path="https://bgh.dk/wp-content/uploads/2018/11/det-betyder-bmi-tallene-847x1024.jpg" %}

## Hvad med min muskelmasse og fedtprocent?

BMI forsøger at give en indikation af, om du er undervægtig eller overvægtig. Uanset hvordan du bliver kategoriseret ud fra BMI, så har du brug for mere præcise målinger for at få et retvisende billede af, om din krop er sund. BMI tager fx ikke højde for din muskelmasse. 

Hvis man har for lidt eller meget fedt, så kan det have sundhedsmæssige konsekvenser. BMI giver imidlertid ikke et præcist svar på det.

Duerenberg et al (1991) har foreslået formler til at bestemme fedtprocenten ud fra BMI. Jeg har medtaget Duerenbergs formel i [min beregner til at udregne fedtprocent ud fra højde og vægt]({% link _posts/2008-10-30-udregning-af-fedtprocent.md %}).

Jeg har skrevet andre indlæg om, hvordan du kan [måle din fedtprocent]({% link _posts/2019-10-13-fedtprocent-maaling.md %}) eller hvordan du kan [forstå og måle kropskomposition]({% link _posts/2019-10-14-kropskomposition.md %}). Så hvis du vil have styr på din muskelmasse eller fedtprocent, så skal du altså i gang med flere undersøgelser.
 
## BMI børn og teenagere

BMI udregnes på samme måde for børn og teenagere. Men da der sker mange forandringer med kroppens sammensætning og kropsfedtet med alderen, så skal børn og teenagere vurderes efter andre normer.

Du skal altså udregne dit BMI i beregneren ovenfor, men vurdere dit BMI efter disse normer, som både tager højde for din alder og dit køn.
Som barn er det nogle andre standardværdier, du skal måle dig efter. 
 
Selvom BMI ofte har været brugt til at angive grænseværdier for fedme, så skal man også være opmærksom på undervægt (Cole 2007), hvor både drenge og piger kan have overtaget idealer fra modeverden. Betegnelserne kan være _under normal_ (thinness grade 1), _undervægtig_ (thinness grade 2) og _meget undervægtig_ (thinness grade 3), og det kan ses i graferne nedenunder.
 
Nedenfor er de grænseværdier for børn, der anbefales af IOTF og som generelt også anbefales af autoriteter i Danmark. BMI-grænseværdier for børn og unge under 18 varierer med alderen, og derfor er nedenstående grafer lavet. Grænseværdierne er lavet således, at de flugter med de anvendte værdier for voksne ved alderen 18 år.
 
Husk at BMI ikke tager højde for kropsbygning og muskelmasse. En vurdering af børn skal altid ses sammen med en individuel vurdering af det relative udviklingsniveau og kropsbygningen.

### BMI for drenge og piger fra 2-5 år

{% include figure image_path="https://bookanaut.com/dk/wp-content/uploads/2016/08/Screen-Shot-2016-12-04-at-09.49.22-e1480843191429.png" caption="BMI værdier for drenge under 2-5 år - [kilde](http://www.who.int/growthref/bmifa_boys_z_5_19_labels.pdf?ua=1)" alt="BMI værdier for drenge under 2-5 år" %}

{% include figure image_path="https://bookanaut.com/dk/wp-content/uploads/2016/08/Screen-Shot-2016-12-04-at-09.50.20-e1480843450746.png" caption="BMI værdier for piger 2-5 år - [kilde](http://www.who.int/childgrowth/standards/cht_wfh_girls_z_2_5.pdf?ua=1)" alt="BMI værdier for piger 2-5 år" %}

### BMI for drenge og piger fra 5-19 år

{% include figure image_path="https://nielstraining.dk/wp-content/uploads/2017/08/BMI-formel-drenge-sundhed-b%C3%B8rn-WHO-sundhed-e1502349412962.png" caption="BMI værdier for drenge 5-19 år - [kilde](http://www.who.int/growthref/bmifa_boys_z_5_19_labels.pdf?ua=1)" alt="BMI værdier for drenge 5-19 år" %}
 
{% include figure image_path="https://nielstraining.dk/wp-content/uploads/2017/08/BMI-formel-piger-sundhed-b%C3%B8rn-WHO-sundhed-e1502348640326.png" caption="BMI værdier for piger 5-19 år - [kilde](http://www.who.int/growthref/bmifa_girls_z_5_19_labels.pdf?ua=1)" alt="BMI værdier for piger 5-19 år" %}

Bemærk at ovenstående grafer er baseret på børn over hele verden. Som med BMI for voksne, så indrager tallene ikke dit barns bygning.
 
## Hvor god er BMI som indikator for kropsfedt?

Der er en høj sammenhæng mellem BMI og kropsfedt i større populationer. Men selvom to personer har samme BMI, så har de ikke nødvendigvis samme andel af kropsfedt.
[Politiken](https://politiken.dk/forbrugogliv/sundhedogmotion/art5517450/Disse-tre-kvinder-har-lige-meget-fedt) skriver fx om tre kvinder med meget forskellig kropsbygning og BMI, men de har samme fedtprocent.

{% include figure image_path="https://politiken.dk/migration_catalog/img5175266.jbdmmm/ORIGINALS/original_960/gruppebillede" caption="Disse tre kvinder kategoriseres som hhv. meget overvægtig, normalvægtig og overvægtig ifølge BMI, men de har samme fedtprocent" %}

Generelt skal der tages disse forbehold ved vurderingen af BMI:

- Ved samme BMI har kvinder en tendens til at have mere kropsfedt end mænd.
- Ved samme BMI har ældre i gennemsnit en tendens til at have mere kropsfedt end yngre voksne.
- Ved samme BMI har atleter mindre kropsfedt end ikke-atleter.
 
Forskere har også foreslået, at man på baggrund af alder og vægt kan udregne sin fedtprocent. Vi har også lavet en [beregner til beregne fedtprocenten]({% link _posts/2008-10-30-udregning-af-fedtprocent.md %}).
 
## Ulemper ved BMI?

- BMI tager kun højde for din vægt og højde. To personer kan sagtens have den samme højde og vægt uden at have den samme kropsbygning. Den ene kan have en høj muskelmasse eller motionere meget mere end den anden.
- Din vægt er langt fra det eneste, der indikerer, om du er sund. Dine gener, livsstil, hjertefunktion, aktivitetsniveau er formentlig langt vigtigere end, hvad vægten siger.
- BMI vurderer ikke, hvor farlig din overvægt er. Hvis dit fedt sidder rundt om livet, er det mere farligt frem for, hvis fedtet sad om lårene. Det kan du bruge [taljemål]({% link _posts/2019-10-14-taljemaal.md %}) for at finde ud af.
- BMI kan ikke fortælle om du har fremgang i træningen. Jeg har skrevet et andet indlæg om, hvorfor man kan [tage på ved træning]({% link _posts/2020-05-25-tager-paa-ved-traening.md %}).
- BMI er et statistisk værktøj - ikke en diagnose. BMI er udarbejdet i 1800-tallet til at sammenligne forskellige befolkningsgrupper.
Ulempen ved BMI er altså, at det er for simpelt et mål. Du kan let ende i en forkert kategori pga. ovenstående ulemper.

## BMI på tværs af kulturer

Der er lavet forskellige BMI-tabeller, der tager højde for alderen og kønnet, særligt for børn. 
Jeg har ikke set nogen tabeller, der tager højde for etnicitet. Folk fra forskellige dele af verden er bygget forskellige. Fx er kropsbygningen for asiater og afrikanere forskellig fra europæere. 
BMI er primært skabt på baggrund af populationer i de vestlige lande, og jeg har ikke set studier eller tabeller, som er rettet mod andre etniciteter.

## Nyere forskning peger på mindre sundhedsrisiko ved overvægt

BMI klassifikationen er rettet mod under- og overvægtige. Tabellerne giver en klar kategorisering. Men under- og overvægt er kategoriseringer, som er baseret på gennemsnit i befolkningen.
Hvis man kigger på sundhed, så har et [stort dansk studie fra 2016](https://jamanetwork.com/journals/jama/fullarticle/2520627), hvor man har fulgt nogle populationer over 40 år vist, at såkaldt “overvægtige” i forhold til BMI-klassifikationen faktisk lever længere end “normalvægtige”.

Forskere har samlet data ind fra mere end 100.000 voksne i Danmark, og deres konklusion er klar. Overvægt i sig selv er ikke en sundhedsrisiko - måske er det endda en fordel for livslængden.
Det hele er naturligvis en balance, og man skal nok ikke være klassificeret som “Ekstrem fedme III” med et BMI over 40.

Sundhed og helbred handler om så meget mere end under- og overvægt.

## BMI kan være misvisende   

Drop BMI og overvægt som indikator for, om din krop er sund eller ej. Måleenheden kan være direkte misvisende, viser amerikansk forskning fra University of California. Selv om du har et højt BMI, kan du sagtens være fuldstændig sund og rask!

> Mere end 40.000 amerikanere er blevet undersøgt og har bla. fået tjekket blodtryk, kolesterol og blodsukkerværdi. Hos halvdelen af de, der ifølge deres BMI var overvægtige og dermed skulle have en forøget risiko for fx type-2-diabetes og hjerte-kar-sygdomme, viste det sig, at de rent faktisk var fuldstændigt sunde og raske. 
>
> Omvendt viste undersøgelsen, at 30 pct. af de ”BMI-normalvægtige” var usunde og havde forøget risiko for livsstilssygdomme.
>
> Ernæringsekspert Martin Kreutzer er enig i, at BMI ikke er meget værd. I stedet mener han, at man skal have fat i sit målebånd.
> 
> - Jeg vil klart anbefale, at man i stedet bruger sit taljemål som indikator for ens sundhed. Ligger det over 88 cm for kvinder og 102 cm for mænd, så indikerer det en helbredsskadelig fedtophobning i maveregionen, hvilket øger risikoen for sygdomsfremkaldende inflammation i kroppen, siger Martin Kreutzer.

--- <cite>[iform.dk](https://iform.dk/sundhed/forebyggelse/bmi-siger-intet-om-din-sundhed)</cite>

## BMI kan ikke stå alene

- BMI er en metode, der gør det muligt for dig at udregne, om du er normal-, under- eller overvægtig ud fra din højde og kropsvægt.
- Du kan sammenligne dig selv med nogle fastsatte standarder.
- BMI er for simpel og ikke retvisende nok til at sige noget om kropskomposition og fedtprocent. 
- Jeg ville være meget varsom med at bruge BMI som udgangspunkt for en snak om sundhed med den enkelte. 
- Det er meget vigtigere, at man har sunde kostvaner og motionerer. Ikke for at tabe sig, men for at få en glad og stærk krop.
 
Der er mange udfordringer med BMI, selvom det er meget udbredt. Faktisk er der lavet et lignende mål, der hedder [Ponderal Index]({% link _posts/2019-10-31-udregning-af-ponderal-index.md %}), som burde give en bedre vurdering i forhold til højde. 

Men for at finde ud af, om du reelt er under- eller overvægtig i forhold til sundhed, så kan et simpelt taljemål formentlig være en bedre indikator. Jeg har skrevet en anden artikel om [forskellige taljemål]({% link _posts/2019-10-14-taljemaal.md %}). Taljemålet kan nemlig sige noget om, hvordan fedtet er placeret på kroppen, hvilket er det der har allerstørst betydning i forhold til sundhed.

Endelig kan du dykke lidt ned i din samlede kropskomposition for at få en større forståelse af det emne. Jeg har skrevet om [forskellige modeller for kropskomposition her]({% link _posts/2019-10-14-kropskomposition.md %}).

## Referencer om BMI og Body Mass Index

### Generelle referencer

Lee, C. D., A. S. Jackson, og S. N. Blair. 1998. “US Weight Guidelines: Is It Also Important to Consider Cardiorespiratory Fitness?” International Journal of Obesity and Related Metabolic Disorders: Journal of the International Association for the Study of Obesity 22 Suppl 2 (august): S2-7.

WHO Consultation on Obesity (1997: Geneva, Switzerland), World Health Organization Division of Noncommunicable Diseases, og Family and Reproductive Health World Health Organization. Programme of Nutrition. 1998. “Obesity: Preventing and Managing the Global Epidemic: Report of a WHO Consultation on Obesity, Geneva, 3-5 June 1997”. https://apps.who.int/iris/handle/10665/63854.

Quetelet, Adolphe. 1835. Sur l’homme et le développement de ses facultés: ou, Essai de physique sociale. Paris: Bachelier, imprimeur-libraire, quai des Augustins, no 55. http://archive.org/details/surlhommeetled00quet.

### BMI og børn

Cole, Tim J., Katherine M. Flegal, Dasha Nicholls, og Alan A. Jackson. 2007. “Body Mass Index Cut Offs to Define Thinness in Children and Adolescents: International Survey”. BMJ (Clinical Research Ed.) 335 (7612): 194. https://doi.org/10.1136/bmj.39238.399444.55.

Due P, Heitmann BL & Sørensen TIA. Adipositasepidemien i Danmark. Ugeskr Læger 2006;168(2):129

Cole TJ, Bellizi MC, Flegal KM et al. Establishing a standard definition for child overweight and obesity worldwide: international survey. BMJ 2000; 320:240-3.

Hammer, L. D., H. C. Kraemer, D. M. Wilson, P. L. Ritter, og S. M. Dornbusch. 1991. “Standardized Percentile Curves of Body-Mass Index for Children and Adolescents”. American Journal of Diseases of Children (1960) 145 (3): 259–63. https://doi.org/10.1001/archpedi.1991.02160030027015.

Pietrobelli, A., M. S. Faith, D. B. Allison, D. Gallagher, G. Chiumello, og S. B. Heymsfield. 1998. “Body Mass Index as a Measure of Adiposity among Children and Adolescents: A Validation Study”. The Journal of Pediatrics 132 (2): 204–10. https://doi.org/10.1016/s0022-3476(98)70433-0.

The Centers for Disease Control and Prevention (CDC). BMI - Body Mass Index: BMI for Children and Teens.
