---
title: "Træn kort og eksplosivt - løb kortere og bliv en bedre løber"
permalink: /artikel/traen-kort-og-eksplosivt-loeb-kortere-og-bliv-en-bedre-loeber
language: da
header:
  overlay_image: /assets/images/blog/traen-kort-og-eksplosivt-loeb-kortere-og-bliv-en-bedre-loeber.jpg
  teaser: /assets/images/blog/traen-kort-og-eksplosivt-loeb-kortere-og-bliv-en-bedre-loeber.jpg
tags:
  - løb
  - kondition
category:
  - Løb
last_modified_at: 2011-04-14T11:04:07Z
author: mads.davidsen
---

Jeg vil i det følgende advokere for, at man bør træne kort og eksplosivt. For der er evidens i videnskaben for, at det i langt højere grad forbedrer din fysiske formåen, hvis du træner kortvarigt og effektivt.

Jeg løb i maj Copenhagen Marathon på 2:59. Det er en personlig rekord, og tiden kom i hus efter en træningsform, hvor jeg aldrig løb længere end 10km.

På August Krogh Institut i København, hvor der forskes i idræt, blev jeg en del af et pilotprojekt, hvor man tester forskellige træningsformer. Jeg fik et træningsprogram på 16 uger op til maraton, hvor jeg udelukkende skulle træne korte ture.

Og resultatet er imponerende og overraskende. Jeg løb seks minutter hurtigere til Copenhagen Maraton end de tidligere år, og jeg har sat markante personlige rekorder på både 5 og 10km. Jeg løb nogle tider, som jeg aldrig havde troet kunne lade sig gøre for mig.

## Sæt løbetræningen i system

Det gælder overordnet om at systematisere og periodisere din træning. Vælg med omhu i hvilke perioder af året, du vil være i topform. Der skal være perioder, hvor det er ’off season’, og du ikke er konkurrenceklar. Husk på, at kroppen har brug for det.

I de intense træningsperioder skal du sørge for udelukkende at træne interval. Det skal være perioder med maksimal belastning, og turene skal være varieres, så du både træner i 2-4 minutter med en iltoptagelse tæt på 95 % af max, og kortere intervaller af 30 sekunders varighed med op til 100 % belastning. Det vil forbedre både din aerobe og anaerobe kapacitet.

Samtidig skal du inkludere tung styrketræning. Øget muskelkraft, muskelpower og muskelmasse vil forbedre din præstationsevne på løbebanen. Det er imidlertid essentielt, at styrketræningen er tung og eksplosiv. Kun på den måde får man øget muskelstyrken uden vægtøgning. Styrketræningsintensiteten skal være høj, og der skal kun være 3-5 gentagelser i en øvelse, hvor belastningen er op til 95 % af den maksimale ydeevne.

## En træningsuge

En træningsuge for mig ser ud som følger

| Ugedag  | Træning                                                                              |
|---------|--------------------------------------------------------------------------------------|
| Mandag  | 8x2min/1min pause                                                                    |
| Tirsdag | **Morgen**: Plyotræning (trappe- og hækketræning), 12x30sekunders sprint/3min pause  | 
|         | **Aften**: Tung styrketræning, squath og baglår                                      |
| Onsdag  | Fri                                                                                  |
| Torsdag | 4x4min/2min pause                                                                    |
| Fredag  | **Morgen**: Plyotræning (trappe- og hækketræning), 12x30 sekunders sprint/3min pause |  
|         | **Aften**: Tung styrketræning, squath og baglår                                      |
| Lørdag  | Restitutionstur 10km i moderat tempo                                                 |
| Søndag  | 5km tempoløb                                                                         |

Min træning er altså meget intens. Jeg skal ud og yde en 100% indsats hver gang, hvilket også stiller krav til ens mentale tilstand. Men træningen er omvendt hurtigt overstået og giver mig optimale restitutionsmuligheder i forhold til at løbe 25km i moderat tempo, hvilket dræner kroppen for energi og ødelægger de næste træningspas grundet slidtage.

## Resultater

Og mine resultater efter den nye træningsform taler for sig selv:

| Distance | Før   | Efter |
|----------|-------|-------|
| Maraton  | 3:05  | 2:59  |
| 10km     | 37:10 | 33:50 |
| 5km      | 17:58 | 15:55 |
