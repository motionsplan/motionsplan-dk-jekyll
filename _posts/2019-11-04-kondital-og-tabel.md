---
title: "Konditalstabel - Hvad er et godt kondital?"
permalink: /kondital/
excerpt: ""
language: da
header:
  overlay_image: https://i.ytimg.com/vi/zUyuUoU7lAQ/maxresdefault.jpg
  teaser: https://i.ytimg.com/vi/zUyuUoU7lAQ/maxresdefault.jpg
category:
  - Kondition
tags:
  - kondition
  - tabel
last_modified_at: 2019-03-06T23:14:14Z
toc: true
---

Her på Motion-online findes der efterhånden adskillige tests, hvor man kan beregne sit kondital - men hvad er egentlig et godt kondital?
Svaret afhænger af hvad man sammenligner sig med. Nedenstående 2 tabeller gælder for almindelige mennesker, der ikke dyrker idræt på konkurrenceplan. Desuden er tabellerne passende for en skandinavisk befolkning. Hvis man skulle lave en tilsvarende "normaltabel" for den amerikanske befolkning ville værdierne være en del lavere, da flere amerikanere er overvægtige og rører sig meget lidt sammenlignet med den skandinaviske befolkning.

Normalbefolkning - Mænd:

| Alder	| Meget Lavt | Lavt  | Middel | Højt  | Meget højt |
|-------|------------|-------|--------|-------|------------|
| 5-14  | < 38       | 39-43 | 44-51  | 52-56 | > 57       |
| 15-19	| < 43       | 44-48 | 49-56  | 57-61 | > 62       |
| 20-29 |	< 38       | 39-43 | 44-51  | 52-56 | > 57       |
| 30-39 | < 34       | 35-39 | 40-47  | 48-51 | > 52       |
| 40-49	| < 30       | 31-35 | 36-43  | 44-47 | > 48       |
| 50-59 | < 25       | 26-31 | 32-39  | 40-43 | > 44       |
| 60-69	| < 21       | 22-26 | 27-35  | 36-39 | > 40       |
| 70-	  | < 19       | 20-24 | 25-32  | 33-37 | > 38       |

Normalbefolkning - Kvinder:

| Alder	| Meget Lavt | Lavt  | Middel | Højt  | Meget Højt |
|-------|------------|-------|--------|-------|------------|
| 5-14	| < 34       | 35-39 | 40-47  | 48-51 | > 52       |
| 15-29	| < 28       | 29-34 | 35-43  | 44-48 | > 49       |
| 30-39	| < 27       | 28-33 | 34-41  | 42-47 | > 48       | 
| 40-49	| < 25       | 26-31 | 32-40  | 41-45 | > 46       | 
| 50-64	| < 21       | 22-28 | 29-36  | 37-41 | > 42       |
| 65-	  | < 19       | 20-26 | 27-34  | 35-39 | > 40       | 

Topidrætsfolk i konditionskrævende idrætsgrene har som regel over 70. De allerhøjeste der er målt ligger i 90'erne. Hvis du regner dig selv for konditions-idrætsmand i verdensklasse bør du vurdere dig selv ud fra nedenstående tabel:

Verdensklasseatleter (løb, cykling, roning, langrend etc.):

|         | Meget Lavt | Lavt  | Middel | Højt  | Meget Højt |
|---------|------------|-------|--------|-------|------------|
| Mænd    | < 60       | 60-70 | 70-80  | 80-90 | > 90       |
| Kvinder | < 50       | 50-58 | 58-64  | 64-72 | > 72       |

Husk at konditallet udregnes ved at man dividerer den maksimale iltoptagelse med kropsvægten. For at opnå et højt kondital gælder det derfor om at træne sin iltoptagelse og holde kropsvægten nede.

kondital = VO2-max / kropsvægt

## Retfærdig vurdering af overvægtiges kondition

***

Retfærdig vurdering af overvægtiges kondition
Kondition hos overvægtigeMåling af konditallet er ofte en væsentlig del af en sundhedsprofilering. Problemet med kondital er imidlertid, at vægten indgår som en del af beregningen. Det betyder i praksis, at stort set ingen overvægtige vil få tildelt et godt kondital, selv om de faktisk er i god form.
Dels er det urimeligt overfor overvægtige som faktisk motionerer meget og dels er det et problem i forhold til at kunne give optimal rådgivning om livsstilsændringer.

Her gives en alternativ beregningsmetode og beregner, som løser problemet.

Kort fortalt, så er løsningen at man udregner konditallet med den vægt, personen ville have såfremt vedkommende var normalvægtig - her sat til den vægt, der giver et BMI på 23. Dette kondital kaldes derfor "Kondital ved index 23". Nedenfor følger en længere teoretisk udredning af baggrunden, men først en beregner.

Vi anbefaler, at ALLE der beskæftiger sig med konditionstestning i relation til sundhed inddrager denne værdi i tilbagemeldingen til de testede.

Uddybende forklaring (mest for fysiologi-nørder!)
Det normale kondital beregnes ved at man dividerer den maksimale iltoptagelse med kropsvægten. Konditallet kommer derved til at sige noget om hvor stærk en "kredsløbsmotor" man har i forhold til hvor stor en krop der skal flyttes. Dette er rimeligt nok ved vurdering af præstationsevne, men det er et problem ved sundhedsprofilering, fordi at man ikke får et tal for konditionen, som er adskilt fra vægten.

I en rådgivningssituation vil man f.eks. kunne komme ud for en overvægtig der motionerer meget, men som spiser forkert. Hvis man kigger på det dårlige kondital og den høje vægt er det nærliggende at rådgive vedkommende til, at der både skal motioneres mere og spises sundere, men i virkeligheden ville den relevante vejledning være, at der udelukkende skulle fokuseres på sundere kost. Vi har derfor brug for målinger der objektivt vurderer kondition og vægt adskilt.

Konditallet som begreb opstod på et tidspunkt, hvor svær overvægt ikke var så et udbredt problem, som det er i dag. Når de fleste mennesker er normalvægtige giver det rimelig mening at normalisere den maksimale iltoptagelse med kropsvægten, således, at man kan sammenligne personer med forskellig størrelse. Specielt også hvis fokus er på præstationsevne i forhold til løb og lignende.

Konditallet har faktisk altid været "uretfærdigt" i forhold til tunge personer, således at det er sværere at opnå et højt kondital hvis man er tung - også selv om man er atlet. Det har derfor tidligere været foreslået, at man udregnede et kondital, hvor man dividerer med vægten opløftet til f.eks. 0,67 eller 0,71, således at vægten bliver en mindre betydningsfuld faktor. Dette løser dog ikke problemet med at vurdere kondition i forhold til sundhed, da vægten stadig er den faktor der normaliseres med.

En bedre løsning er at normalisere med fedtfri masse i stedet for total kropsvægt. Problemet er her, at det er behæftet med meget stor usikkerhed at fastslå en persons fedtprocent medmindre der anvendes dyrt måleapparatur (f.eks. DEXA-scanner).

Kondital ved index 23
En god og anvendelig løsning vil være at anvende højden i stedet for vægten når den maksimale iltoptagelse skal normaliseres til kropsstørrelsen. Hvis man følger de teoretiske principper for skalering, så skal den maksimale iltoptagelse divideres med højden i anden potens. Herved vil man komme frem til en form for aerobt index, men da dette index ikke umiddelbart vil give mening for almindelige mennesker vil en mere pædagogisk tilgang være at beregne dette index, så det svarer til det kondital man ville have, såfremt man var normalvægtig (BMI = 23).

Princippet i denne beregning er, at den maksimale iltoptagelse (målt med en test) divideres med den vægt man ville have, såfremt man havde et BMI på 23. Dette vægt-uafhængige kondital kan man slå op i de tabeller der bruges for det almindelige kondital og dermed få en vægt-uafhængig vurdering af konditionen i forhold til alder og køn.

På formel ser det således ud:

Kondital ved index 23 = VO2max /(23 * højde * højde)

Kondital ved index 23 er kort sagt en beskrivelse af en persons relative kredsløbskapacitet i forhold til det potentiale som den medfødte kropsstørrelse giver. Kondital ved index 23 er derfor et hensigtsmæssigt værktøj til at beskrive ændringer i kondition uafhængigt af ændringer i vægt samt beskrive konditionsniveauet i en given population uafhængigt af fedmeforekomst. Samtidigt er det en værdi der er nem at forklare for almindelige mennesker: "Dette er det kondital du ville have, såfremt du var normalvægtig"

Skrevet af Morten Zacho, cand. scient. 30. september 2008

Principperne for Kondital ved index 23 har faglig opbakning fra professor Bengt Saltin fra Center for Muskelforskning på Rigshospitalet.

***



Ang. enheder:

For at slå det helt fast, så er enheden ikke ml O2 pr min og meter, som Morten Z svarede Helle. Men ml O2 pr min og m^2. Når dette nu er sagt er det vel egentlig en god idé, at se på den maksimale iltoptagelse (VO2max) i forhold til højden, da man rent fysiologisk har en større lungekapacitet og større muskelmasse med højden. Hvorvidt man så skal regne VO2max i forhold til højden eller højden^2 er nok en anden diskussion.

Men nu tager udgangspunkt i M. Zacho's idé, så kunne vi forsimple udregningerne lidt, så de ikke både involverer beregning af BMI og kondital og justering. Dette gøres lettest ved at fjerne den faktor, der ingenting betyder - nemlig vægten. Hvis man laver en konditest, hvor VO2max indgår (fx wattmaxtest eller Åstrands 2-punktstest på cykelergometer(=kondicykel)), så kan man blot dividere VO2max med højden^2 (m^2). Man får nu et tal der kommer til at svinge omkring 1 liter O2 pr m^2 pr min. Dette tal er i forhold til Zacho's index-23-kondital egentligt 23 gange så stort, hvis man stadig måler i milliliter O2 pr m^2 pr min. Tal der er så store (de vil ligge omkring 1000) er ikke altid nemme at forholde sig til. Desuden vil det regneteknisk være nemmere at udregne, da man kan dividere VO2max direkte med kvadratet af højden - uden først at skulle gange med 1000 ml/l. Man kan derfor lave en ny korigeret konditalstabel, hvor alle tallene er ganget med 23/1000 (hvor 23 er det BMI, man ønsker at justere i forhold til).

Hvis man laver en konditest der med det samme angiver et kondital (fx Coopertest eller bibtesten), løser denne metode ikke det tidligere problem, da vægten er lagt ind i estimatet. Man kan dog tage cooper-konditalle og gange det med dit BMI/1000 (fx ved BMI på 30 og et cooper-kondital på 21: 21*(30/1000)=0,63 LO2 pr m2 pr min), så er du klar til at putte dit korigerede kondital ind i tabellen.

***

Peter Foxdal -> Tak for din kommentar. Jeg kan godt følge dig. Problemet opstår specielt for personer der har et højt BMI på grund af en naturlig kraftig kropsbygning uden at de egentlig er fede. Altså de samme personer der normalt vil blive urimeligt vurderet ved en BMI-måling. For sådanne personer er det urimeligt at skalere dem ned til BMI 23, hvis de med en naturlig sund fedtprocent reelt ville ligge på BMI 26.

For andre personer, hvor deres høje BMI udelukkende skyldes en høj fedtprocent fungerer princippet med kondital ved index 23 derimod helt efter hensigten. For denne population vil det ikke give mening at indbygge en yderligere korrektion i beregningen for samvariationen mellem BMI og VO2max.

Så længe vi bruger de nemme mål som højde og vægt til at beskrive en persons karakteristika med, så vil vi altid få individer der bliver vurederet forkert.

Jeg kunne have valgt at skalere ned til f.eks. BMI 25, men BMI 23 er stadig tæt på at være det gennemsnitlige BMI og ligeledes tæt på det gennemsnitlige BMI for de populationer der ligger til grund for referenceværdierne for kondital

I forhold til formidling, så kan den enkelte rådgiver alternativt vælge kun at skalere ned til det BMI, som menes at være den realistisk normalvægt for den enkelte person.

***

Konditallet er desværre ikke helt retfærdigt ift. til personer med forskellig kropsstørrelse. Store personer har sværere ved at opnå et højt kondital end små personer. Hvis man skal skal lave en sammenligning, der er mere retfærdig, skal man udregne "et kondital", hvor man dividerer iltoptagelsen med kropsvægten opløftet med eksponenten 0,73 (bw^0,73). Denne måde at beregne det på er dog kun brugt i forbindelse med forskning. Hvis du skal vurdere konditallet for en overvægtig person, bør du kigge på artiklen "Retfærdig vurdering af overvægtiges kondition"

kondital = VO2-max / kropsvægt^0,73

Læs mere om iltoptagelse og forskellige tests her.

## Referencer

De to øverste tabeller er lavet af en af vor tids største idrætsfysiologer, Per-Olof Åstrand og hans kone Irma. De oprindelige tabeller er suppleret med nyere danske data på børn og unge.
